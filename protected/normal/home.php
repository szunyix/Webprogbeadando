<h4 class="d-flex p-2 bd-highlight">Szisztematikus jógaképzés</h4>
<div class="d-flex p-2 bd-highlight text-muted">A Jógaképzés a Satyananda Yoga tanításai alapján egy hat modulból álló rendszer, ami a kezdő szinttől a középhaladó szintig vezeti a gyakorlókat a Satyananda Yoga-Bihar Yoga tradíció tanításait követve. Az egymásra épülő modulokban az adott szintnek megfelelő technikákat tanítjuk szisztematikus módon. A teljes képzés során a résztvevők hatha jóga, rádzsa jóga, gjána jóga, bhakti jóga és mantra jóga technikákat sajátítanak el. A teljes tananyag részei a satkarma, ászana, pránájáma, mudrá, bandha módszerek a hatha jógából, jama, nijama, pratjáhára és dháraná gyakorlatok a rádzsa jógából, valamint különböző mantra jóga, bhakti jóga és gjána jóga gyakorlatok.</div>
<h4 class="d-flex p-2 bd-highlight">A képzés célja</h4>
<div class="d-flex p-2 bd-highlight text-muted">
A képzés célja, hogy a gyakorlók a megszerzett tudáson és tapasztalaton keresztül szilárd alapot kapjanak ahhoz, hogy a jóga gyakorlatai és alapelvei az életük részévé váljanak.</div>
<h4 class="d-flex p-2 bd-highlight">A képzés folyamata – lehetőség hosszú távú és szisztematikus tanulásra</h4>
<div class="d-flex p-2 bd-highlight text-muted">
Mindegyik modul 10 jógaórát tartalmaz, de jóval többet kínál a jógaórákon való részvételnél. A hat modul elvégzése valójában egy több éves képzés. A Satyananda Yoga szisztematikus haladást biztosít a jóga mindegyik ágán belül. A hatha jógában például az ászanákat előkészítő gyakorlatokkal kezdjük, hogy képessé váljon a test a klasszikus ászanák végrehajtására nem csak fizikai, hanem pránikus szempontból is, vagyis a klasszikus, eredeti megközelítést és célt tartjuk szem előtt. A pránájámák terén szintén előkészítő gyakorlatokkal kezdünk, mivel hosszú ideig tart a pránikus rendszer felébresztése, és fokozatosan haladunk a magasabb szintű technikák felé. Ugyan így haladunk a rádzsa jóga gyakorlataival is, a relaxáció és a meditáció területén. A jóga mindegyik ágában rendszer van; a gyakorlatok egymásra épülnek, és ezt a sorrendiséget fontosnak tartja a Satyananda Yoga, mert a szisztematikus haladásának egyik legfontosabb eredménye, hogy erős és stabil alapokat ad a későbbi magas szintű gyakorláshoz.</div>